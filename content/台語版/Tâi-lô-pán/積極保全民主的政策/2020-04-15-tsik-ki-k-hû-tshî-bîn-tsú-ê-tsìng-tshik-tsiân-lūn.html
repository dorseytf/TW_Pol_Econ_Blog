---
title: 積極保全民主的政策 – 前論 Tsik-ki̍k pó-tsuân bîn-tsú --ê tsìng-tshik – Tsiân-lūn
author: Tōo Him-tshuan
date: '2020-04-15'
weight: 5
hidden: true
slug: tsik-ki-k-hû-tshî-bîn-tsú-ê-tsìng-tshik-tsiân-lūn
categories:
  - Tsik-ki̍k hû-tshî bîn-tsú --ê tsìng-tshik
tags:
  - king-tsè
  - tsìng-tī
  - bîn-tshuì tsú-gī
---



<div id="----kin-ni-bin-tshui-tsu-gi-long-tiau-e-lai-guan---tsian-lun" class="section level1">
<h1>近年民粹主義浪潮的來源 - 前論 Kīn-nî bîn-tshuì tsú-gī lōng-tiâu –ê lâi-guân - Tsiân-lūn</h1>
<p>Tuā-pōo-hun –ê Tâi-uân suán-kí kuan-tshat-tsiá lóng jīn-uî 2020 nî–ê tsóng-thóng suán-kí kiat-kio̍k piáu-sī Tâi-uân-lâng tsin-tsiànn kuan-sim koh siūnn-beh pó-tsuân in tsit-má ū –ê tsū-iû kah bîn-tsú, sīm-tsì hōo Tshuà Ing-bûn tsóng-thóng iânn Hân Kok-jû –ê phiò-sòo phuà-kì-lo̍k. Sui-liân suán-kí liáu-āu kám-kak an-sim –ê lâng tsiok-tsé, tān-sī tshiau-kuè gōo-pah-gōo-tsa̍p-bān–ê lâng thīn Hân Kok-jû, Kok-bîn-tóng tsit-pái–ê <a href="https://www.bloomberg.com/graphics/2020-taiwan-election-results/">hāu-suán-jîn</a>. Jî-tshiánn hit-kuá hōo lâng thīn Hân Kok-jû –ê in-sòo iáu-bē bô-khì. Ná-sī lán siūnn-beh hōo Tâi-uân–ê bîn-tsú-huà pìnn khah kiông, lán sóo-ū kuan-sim Tâi-uân bîn-tsú –ê lâng it-tīng ài liáu-kái sann-ê būn-tê:</p>
<ol style="list-style-type: decimal">
<li>Sè-kài kok bîn-tsú–ê kok-ka lóng ū iū-phài bîn-tshuì-tóng tsi-tshî-lu̍t hiông-hiông phuà-kì-lo̍k –ê hîng-tsōng tàu-té sī tuì tó-uī lâi?</li>
<li>Tâi-uân-lâng sī an-tsuánn pī-bián tsit-ê iū-phài bîn-tshuì-tsú-gī–ê lōng-tiâu?</li>
<li>Liáu-kái bîn-tshuì-tsú-gī–ê in-sòo liáu-āu, ū tó-tsi̍t-khuán–ê tsìng-tshik ē-sái pó-tsuân Tâi-uân–ê bîn-tsú?</li>
</ol>
<p>In-uî tsìng-tī piàn-huà kah iū-phài bîn-tshuì-tsú-gī –ê lâi-guân tsiok-tsè, guá tī tsit-ê kah bîn-tshuì-tsú-gī ū kuan-hē–ê hē-lia̍t ē tsuan-bûn thó-lūn king-tsè kah muî-thé hîng-tsòng ê íng-hióng. Guá siūnn-beh līng-kang koh lâi thó-lūn pa̍t–ê in-sòo, in-uî tsìng-tóng jīn-tông, kok-ka jīn-tông, tíng tíng in-sòo –ê piàn-huà mā ē íng-hióng–tio̍h bîn-tshuì-tsú-gī –ê tsi-tshî-lu̍t.</p>
<p>Guá blog –ê bo̍k-tik sī lī-iōng tsìng-tī kah king-tsè ha̍k–ê bûn-hiàn koh ū guá ka-kī hōo kok-tsiòng–ê tsu-liāu hun-thiah-khì lâi tsi̍t-ê-á-tsi̍t-ê hê-tap tíng-kuân–ê būn-tê. Guá tsuân-pōo–ê tsu-liāu kah code lóng sī pó-tsûn kàu guá–ê GitHub lāi-té.</p>
<p>Sui-jiân bîn-tshuì-tsú-gī –ê ha̍k-ka jīn-uî bîn-tshuì-tsú-gī tio̍h sī tsi̍t-tsióng tsìng-tī khài-liām kah tsìng-tshik, tsó-phài kah iū-phài lóng ē-sái iōng, tān-sī tsó-phài kah iū-phài –ê bîn-tshuì tsìng-kheh tsha-pia̍t tsiok-tsè. Siōng-tuā –ê tsha-pia̍t tio̍h sī in tshui-tsiàn –ê tsìng-tshik kah tuì bîn-tsú –ê ì-kiàn. Tsiū-án-ne tsó-phài (pí-jû Hi-la̍h –ê Syriza tóng kah Se-pan-gê –ê Podemos tóng) kah iū-phài (pí-jû Pho-lân –ê Law and Order, Ì-tāi-lī –ê Five Star, Hiong-gâ-lī –ê KDNP) lóng ū ē-tang kiò bîn-tshuì-tóng –ê tsìng-tóng. Tān-sī tuì li̍k-sú lâi kóng, bîn-tsú khah ē siū iū-phài bîn-tshuì-tóng –ê siong-hāi, tsiū-án-ne guá tsú-iàu siūnn-beh liáu-kái iū-phài –ê bîn-tshuì-tsú-gī. Guá thó-lūn –ê sî-tsūn ná-sī kóng tio̍h bîn-tshuì tsìng-kheh ia̍h-sī bîn-tshuì-tsú-gī lóng sī leh kóng iū-phài –ê.</p>
</div>
